<p><strong>Felhívás <br />a Széchenyi István Egyetem <br />Tudományos és Művészeti Diákköri Konferenciájára</strong></p><p><strong>2025. november 26.</strong></p><p> </p><p><strong>Jelentkezési határidő: 2025. október 20. (cím és absztrakt leadásával) </strong><br /><strong>Végleges dolgozat feltöltésének határideje: 2025. november 3.</strong></p><p>Örömmel hívjuk meg Önt a 2025. november 26-án megrendezésre kerülő Tudományos és Művészeti Diákköri Konferenciára és Tehetségnapra.</p><p>Várjuk minden olyan hallgató jelentkezését, aki szívesen bemutatná munkáját bármely tudomány- vagy művészeti területen. A verseny eredményei alapján a hallgatók kvalifikálhatják magukat a kétévente megrendezett Országos Tudományos Diákköri Konferenciára (OTDK), amely az ország legrangosabb tudományos rendezvénye. A következő 2027-ben kerül megrendezésre.</p><p><strong>Részvételi felhívás</strong></p><p>A tudományos diákköri (TDK) mozgalom a magyar felsőoktatás legszélesebb bázisú, legátfogóbb tehetséggondozási formája, az önképzés, az elitképzés és a tudóssá nevelés színtere. A mesterek, témavezető tanárok, kutatók körül kialakuló TDK műhelyek ösztönző légkörében születik meg a legtöbb tehetséges diák első tudományos élménye.</p><p>Az Egyetemi Tudományos és Művészeti Diákköri Tanács (ETDT) a <strong>2025/26/1. félév TDK Konferencia és Tehetségnap meghirdetésével </strong>felhívja az egyetemi hallgatókat, hogy színvonalas pályamunkáikkal, alkotásaikkal nevezzenek a Konferenciára, ahol megszerezhetik a 38. OTDK-n (2027) való indulás jogát, és így az országos konferencián pályatársaik és szakterületük legkiválóbb szakemberei előtt mutathatják be eredményeiket. Továbbá arra kérjük, a tudományban, illetve a gyakorlatban dolgozó oktatókat, kutatókat és fejlesztőket, hogy mesterként, bírálóként segítsék az új nemzedék szakmai kibontakozását.</p><p> </p><p>A TDK Konferenciára jelentkezőknek <strong>tudományos/művészeti munkát szükséges írniuk, leadniuk, majd szóban előadniuk</strong>. A felkészülésük során az Önök által kiválasztott konzulens segíti munkájukat. Nem szükséges, hogy a választott téma kapcsolódjon a tanulmányaikhoz, azonban mélyebb és részletesebb kidolgozást igényel, mint egy szokásos szemeszteri feladat.</p><p>Az írásbeli munka esetében a tartalmi és formai követelmények megegyeznek az OTDK* megfelelő szekciófelhívásában meghatározottakkal: <a href="https://otdk.hu/otdk/szekcio-felhivasok">https://otdk.hu/otdk/szekcio-felhivasok</a>.</p><p>Kivétel a címlap: A dolgozat elején fel kell tüntetni a szerző(k) nevét, a munka címét, a szakot, az évfolyamot, a konzulens(ek) nevét és beosztását.</p><p>A Konferenciára nevezett és elfogadott pályamunkákat a szekcióülésen – az előzetes írásbeli bírálatot követően – személyesen (személyes jelenléttel), szóban be kell mutatni <strong>2025. november 26-án</strong>. Indokolt esetben az online csatornán történő bemutatás is elfogadható. Fő szabály szerint az OTDK nyelve a magyar, ezért kérjük ezt az intézményi Konferencián is szem előtt tartani (dolgozat és előadás is készülhet angol nyelven az intézményi Konferenciára, de az országos fordulón a magyar nyelvű előadás kötelezősége szekciónként eltér). A Széchenyi István Egyetemen tanuló nemzetközi diákok esetében a konferencia nyelve az angol. </p><p>Az előadás során 15 perc áll rendelkezésre az eredmények bemutatására, amit további öt perc vita követ. Az előadások a 2025. november 26-i Tudományos Konferencia szekcióiban hangzanak el, amelyek tudományágak szerint kerülnek összeállításra. <strong>Az előadához készített ppt-t előzetesen elküldeni NEM szükséges</strong>, a Konferencia napján hozzák magukkal pendrive-on vagy emailben.</p><p>Az TDK Konferencián részvételt elismerő emléklapot kap minden bemutatott pályamunka valamennyi szerzője és témavezetője. Emellett a bemutatott pályamunkák szekció szinten legfeljebb harmada részesülhet helyezésben (I., II., III.) és a fele díjzásban, a különbséget a különdíj adja. Az helyezéseket a zsűri határozza meg az írásbeli és a szobeli pontszámok összege alapján.</p><p>Az írásbeli munkát egy vagy két bíráló bírálja, míg a szóbeli előadást egy szakértőkből álló zsűri értékeli a Konferencia napján.</p><p>A TDK Konferencia ebben a félévben Tehetségnappal is párosul, ezért közös megnyitó és záróünnepség kerül megszervezésre, melyen ünnepélyes keretek között hirdetjük ki az eredményeket. Az OTDK-ra való továbbjutásról pedig a Konferenciát követő héten kapnak emailes tájékoztatást.</p><p><strong>Jelentkezés</strong></p><p>A részvételhez töltse ki a jelentkezési űrlapot a <a href="https://tdk.sze.hu/">tdk.sze.hu</a> oldalon: Fekészülés és Jelentkezés/Jelentkezés (Bejelentkezés után érhető el). Amennyiben több konzulenst szeretne megjelölni vagy kérdése van a jelentkezéssel kapcsolatban kérem emailben jelezze a kocsis.dora@sze.hu email címen.</p><ul><li><strong>Cím és absztrakt leadási határideje:</strong> 2025. október 20. (az absztrakt terjedelme szóközökkel: min. 1300, max. 2000 karakter). </li><li><strong>A végleges dolgozat feltöltésének határideje:</strong> 2025. november 3. </li></ul><p><strong>Egyéb információk</strong></p><p>A dolgozat kizárására kerülhet sor:</p><ul><li>ha az írásbeli bírálat pontszáma nem éri el az összes pont 33%-át (max. 45 pont, 15 pont alatt kizárásra kerül). </li><li>ha a már egy korábbi Konferencián benyújtott dolgozat leadására kerül sor, mely nincs továbbfejlesztve.  </li></ul><p>Bejelentkezés után itt érhető el a jelentkezési felület: https://tdk.sze.hu/examiner/index/</p><p>Jó munkát és sikeres felkészülést kívánunk!</p><p>OTDK - Országos Tudományos és Művészeti Diákköri Konferencia, ami két évente kerül megrendezésre. A következő 2027-ben. Az intézményi Konferenciákról továbbjutók versenyeznek az ország legjobbjaival 16 tudományterületen. A 16 tudományterület legjobb dolgozatainak bemutatásához 16 szekciót szerveznek országszerte az egyetemeken. Minden két évben más egyetem szervezi az egyes szekciókat. Az OTDK szekciói külön időpontban kerülnek megszervezésre az érintett év áprilisában. Most 2027 áprilisára tudnak kvalifikálni. Bővebb információ: <a href="https://otdk.hu/">https://otdk.hu/</a></p>